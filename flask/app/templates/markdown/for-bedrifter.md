# Bedriftsarrangement med BETA

Beta Engineering & Technology Association er linjeforeningen for dataingeniør-, IKT- og Cybersikkerhet-studenter ved Universitetet i Agder, campus Grimstad. Vi har over 700 medlemmer fordelt på 1. – 5. klasse. Formålet vårt er å forbedre det studentsosiale miljøet for våre medlemmer. Dette gjør vi blant annet ved å holde arrangementer som BetaLAN, bedriftspresentasjoner, workshops og andre sosiale arrangementer.

Epost: [post@betauia.net](mailto: post@betauia.net)/[bedrift@betauia.net](mailto: bedrift@betauia.net)

## Bedriftsarrangementer

### Bedriftspresentasjon

Å arrangere en bedriftspresentasjon på Universitetet i Agder er en stor mulighet for deg og din bedrift til å komme i kontakt med studenter. Her på universitetet kan BETA legge til rette for at din bedrift får det best mulig og når flest mulig aktuelle studenter.

Dersom dere er interessert i å holde en bedriftspresentasjon hos oss så ordner vi med det meste dere skulle ønske, så lenge dette blir avklart på forhånd. Det eneste dere skal trenge å tenke på er selve presentasjonen, så tar vi hånd om resten. Dette er en stor mulighet dersom dere har planer om rekruttering av studenter som går ut av universitetet eller å rekuttere til sommerjobb; ettersom dere får studentenes oppmerksomhet uten at andre bedrifter er til stede.

### Workshop/CTF

Hvis dere har muligheten til å holde en workshop/CTF vil dere nå studentene på en helt annen måte enn ved en bedriftspresentasjon. Ofte skaper det et større engasjement for arrangementet når studentene får være med på engasjerende aktiviteter.

Vi har hatt flere typer workshops hos oss, og vi kan gjerne komme med forslag til hva og hvordan det bør gjøres dersom dette er aktuelt.

### Andre arrangementer

Hvis det dere ønsker å arrangere ikke går inn under en av de nevnte typene, betyr ikke dette at vi ikke har mulighet til å prøve noe nytt. Ta gjerne kontakt med oss og beskriv hva dere ønsker å gjennomføre, så skal vi undersøke om dette er noe som er mulig å få til.

Forslag til arrangementer:

- Bedriftsbesøk
- Konkurranser
- Hackathon
- Quiz
- Foredrag
- Fagkveld

## Praktisk informasjon

Våre anbefalinger er å velge enten tirsdag eller torsdag som dagen for arrangementet. Alle arrangementer oppfordres til å starte 16:30, som følge av at enkelte forelesninger varer til 16:00.

Beta tar som sagt hånd om det meste dere skulle ønske, men for å kunne gjøre det er vi avhengig av at dere er i en kontinuerlig dialog med oss. For å kunne gjennomføre arrangement på best mulig måte trenger vi noe grunnleggende informasjon så fort som mulig.

− Er arrangementet rettet mot softwareutviklingslinjen, kunstig intelligens, eller cybersikkerhet? Eller kanskje alle tre?
− Hva slags type arrangement tenker dere å holde?
− Hvilket trinn ønsker dere at arrangementet hovedsaklig rettes mot?
− Ønsker dere en begrensning på antall deltagere?
− Har dere forslag til arrangementsdato som passer for dere?

## Interessegrupper

BETA har to interessegrupper, BetaSEC og BetaDEV – (cybersikkerhet og utvikling). Vi leter alltid etter spennende og mer spesialiserte arrangementer som vi kan holde i samarbeid med våre interessegrupper.

## Game-Jam

Hvert semester arrangerer BETA et LAN for studentene. Her er det konkurranser samt en Game-Jam (spillutviklingskonkurranse) arrangert av vår interessegruppe BetaDEV og vi er alltid på jakt etter bedrifter som ønsker å engasjere seg rundt dette. Her er det en unik mulighet for publisitet.

## Samarbeid med andre linjeforeninger

Vi har mulighet for å koordinere arrangementet med andre linjeforeninger slik at det blir en blanding mellom IT-studenter og andre studieretninger.

Noen av de andre studieretningene vi kan tilby samarbeid med er:

- Mekatronikk
- Fornybar energi
- Industriell økonomi og teknologiledelse
- Byggingeniør
- Elektroingeniør
- Multimedia

Samarbeid blir gjort ved etterspørsel og pris varierer.

## Lokaler

Vi benytter oss for det meste av tre forskjellige lokaler. Hvilket lokale som passer best avhenger av arrangementstype.

- Bluebox blir brukt til litt mer uhøytidelige arrangement, og er perfekt for å skape en litt mer laid-back atmosfære. Det er her vi holder de aller fleste av arrangementene våre. Bluebox har også en bar, så alle arrangementer som involverer alkohol må gjennomføres her. Bartender ordnes av oss. Bluebox kan til tider være vanskelig å booke på grunn av at det er mye i bruk, så det må gis beskjed god tid i forveien dersom dette alternativet skal benyttes.
    - Plass til 100+
- Uglandstuen er et av de mer tradisjonelle klasserommene på bygget og blir ofte brukt til arrangementer for både linjeforeninger og fakultetene.
    - Plass til 50 med bord & stoler eller plass til 80 med kun stoler.
- Auditorium blir ofte brukt til større arrangementer av både BETA og andre foreninger/fakultetet. Arrangementer som skjer på dagtid, slik som lunch-foredrag og lignende anbefales å holde her.
    - Plass til 100+.
- Grupperom bookes gjerne i tillegg til et av valgene over, og blir ofte brukt til speedintervjuer etter en bedriftspresentasjon.

## Matservering

Vi anbefaler at det er en eller annen form for matservering sammen med arrangementet. Studenter er alltid glade i mat, og det er ofte en liten ekstra motivator for å ta turen for å høre på akkurat dere.

Det er flere forskjellige løsninger når det kommer til bespisning, men vi benytter oss oftest av følgende:

- Pizza og brus fra Pizzabakeren. Maten serveres i etterkant av presentasjonen, og skaper ofte god stemning til litt prat mellom bedrifter og studentene. Hvis speedintervjuer holdes, så anbefaler vi også at dette serveres samtidig.
    - Et realistisk estimat per person vil bli på 150,- \*
- Catering fra Kafe Kampus. Vi har mulighet til å bestille egen catering fra vår kantine, men bestiller som oftest bare lett bespisning i form av baguetter til å ha noe ved siden av Workshops og lignende.
    - Hvis vi bestiller inn baguetter, kaffe og brus til alle, så ligger kostnaden per person på rundt 150\*,-


- Sushi fra Sabrura. Sabrura er ett nytt sushisted i Grimstad og her har vi mulighet til å bestille sushi direkte til arrangementet. Merk at maten må hentes.
    - Sushibuffet på 239\*,- per pers.
        - 259\*,- per pers dersom man skal ha med kyllingsticks.
- Apotekergaarden. Ofte i etterkant av arrangementer bestiller vi Taxi og tar med oss studentene ned til en av Grimstads koseligste restauranter. Dette er alltid stemningsfullt og gir en god avslutning på arrangementet.
    - Pizza buffet med salat koster 210\*,- per person.
    - For tapas er prisen per person 310\*,- per person.
    - Egen kvernet burger med surdeigsbrød 260\*,- per person.
    - Oksehalegryte med aiolistappe 185\*,- per person.
    - Chilli con carne med ris 185\*,- per person.
    - For tre enheter til hver person kan man regne en ekstra kostnad på 260\*,- per pers.
- Smag & Behag. Dette er et litt finere lokale enn Apotekergaarden, og tilbyr en litt mer eksklusiv opplevelse. Prisen her er litt høyere, men det blir gjort opp for med en mer unik opplevelse.
    - For tapas vil prisen per person ligge på rundt 555\*,-
        - For dessert blir det ca. 155\*,- i tillegg per pers.
    - Dagens 5-retters meny er tilgjengelig etter klokka 17:00. Den ligger på ca 710\*,- per pers.
    - Vinglass begynner på 130\*,-
    - Mineralvann ligger på 60\*,- til 110\*,-
- Kompis Grimstad. Dette er en nyåpnet restaurant på Oddensenteret. Her er det plass til 60-70 personer.
    - Burger ligger på ca. 160\*,- per pers, pizza ca. 190\*,-.
    - Her er det ikke alkoholservering, men man har muligheten til å dra ut videre i etterkant.

*\* Vi tar forbehold om at prisene kan variere, og ikke nødvendigvis kommer til å være under dette estimatet. Dette er bare ment som et eksempel, og kan ikke tas som en endelig kostnad.*

Disse løsningene er åpen for endringer, hvis dere ønsker å gjøre noe annet så skal vi forsøke å ordne dette for dere etter vår beste evne.

## Transport

For å komme seg fra universitetet til sentrum anbefaler vi å benytte seg av taxi som transport. Det er fullt mulig å gå, men tar fort 25 minutter. Selskapet vi benytter oss av er 07000 Arendal & Grimstad Taxi (I-Taxi AS) og har 1 maxi-taxi med plass til 16 stk. Av den grunn tar vi normalt et par runder for å få alle frem. Prisen per runde for en maxi-taxi er på 390,- NOK.

## Pris for arrangement

**12 000,- NOK \***

*\*Eks. mva. Eventuelle ekstra kostnader som mat, drikke, transport og lignende kommer i tillegg.*

Prisen vi har satt er ut ifra at dere ønsker å holde bare ett arrangement i semesteret. Hvis dere skulle ønske å holde mer enn ett arrangement, eller ønsker å skape et tettere samarbeid med Beta i forhold til andre arrangementer vi holder, ta gjerne kontakt med oss så skal vi se om vi kan finne en løsning for dere.

Dette inkluderer en publisering av jobbannonse på Facebook og Discord, dersom dere ønsker flere utover dette har vi en pris på 2000 kr (Eks. Mva.) Prisen er satt med utgangspunkt i at publiseringen ikke er i forbindelse med et arrangement. Jobbannonser kan også deles i Betas Discord-kanal uten kostnad og uten notifikasjon dersom annonsen kan være interessant for medlemmene.

## Fakturering

Vi sender en samlet faktura i etterkant av arrangementet, med en oversikt over alle kostnadene. I sammenheng med dette er vi avhengig av at dere oppgir en referanseperson, eller et PO-nummer hvis dere opererer med det. Vi trenger også å vite om dere ligger inne i EHF, eller om dere har en egen faktura-mail vi skal sende den til.

